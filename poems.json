[
  {
    "title": "TISZTA SZÍVVEL",
    "author": "József Attila",
    "content": "Nincsen apám, se anyám,\nse istenem, se hazám,\nse bölcsőm, se szemfedőm,\nse csókom, se szeretőm.\n\nHarmadnapja nem eszek,\nse sokat, se keveset.\nHúsz esztendőm hatalom,\nhúsz esztendőm eladom.\n\nHogyha nem kell senkinek,\nhát az ördög veszi meg.\nTiszta szívvel betörök,\nha kell, embert is ölök.\n\nElfognak és felkötnek,\náldott földdel elfödnek\ns halált hozó fű terem\ngyönyörűszép szívemen.\n\n1925. márc."
  },
  {
    "title": "RINGATÓ",
    "author": "József Attila",
    "content": "Holott náddal ringat,\nholott csobogással,\nkékellő derűvel,\ntavi csókolással.\n\nLehet, hogy szerelme\nfölderül majd mással,\nde az is ringassa\nilyen ringatással.\n\n1928 tavasza"
  },
  {
    "title": "TEDD A KEZED",
     "author": "József Attila",
    "content": "Tedd a kezed\nhomlokomra,\nmintha kezed\nkezem volna.\n\nÚgy őrizz, mint\nki gyilkolna,\nmintha éltem\nélted volna.\n\nÚgy szeress, mint\nha jó volna,\nmintha szívem\nszíved volna.\n\n1928. máj.–jún."
  },
  {
    "title": "ALTATÓ",
     "author": "József Attila",
    "content": "Lehunyja kék szemét az ég,\nlehunyja sok szemét a ház,\ndunna alatt alszik a rét –\naludj el szépen, kis Balázs.\n\nLábára lehajtja fejét,\nalszik a bogár, a darázs,\nvelealszik a zümmögés –\naludj el szépen, kis Balázs.\n\nA villamos is aluszik,\n– s mig szendereg a robogás –\nálmában csönget egy picit –\naludj el szépen, kis Balázs.\n\nAlszik a széken a kabát,\nszunnyadozik a szakadás,\nmáma már nem hasad tovább –\naludj el szépen, kis Balázs.\n\nSzundít a labda, meg a sip,\naz erdő, a kirándulás,\na jó cukor is aluszik –\naludj el szépen, kis Balázs.\n\nA távolságot, mint üveg\ngolyót, megkapod, óriás\nleszel, csak hunyd le kis szemed, –\naludj el szépen, kis Balázs.\n\nTüzoltó leszel s katona!\nVadakat terelő juhász!\nLátod, elalszik anyuka. –\nAludj el szépen, kis Balázs.\n\n1935. febr. 2."
  },
{
    "title": "JUDIT",
     "author": "József Attila",
    "content": "Fosztja az ősz a fákat, hüvösödik már,\nbe kell gyújtani.\nLecipeled a kályhát, egyedül hozod,\nmint a hajdani\n\nhidegek idejében, még mikor, kedves,\nnem öleltelek,\nmikor nem civakodtam s nem éreztem, hogy\nnem vagyok veled.\n\nNémább a hosszabb éjjel, nagyobb a világ\ns félelmetesebb.\nHa varrsz, se varrhatod meg közös takarónk,\nha már szétesett.\n\nHideg csillagok égnek tar fák ága közt.\nMerengsz még? Aludj,\negyedül alszom én is. Huzódzkodj össze\ns rám ne haragudj.\n\n1936. okt. eleje"
  },
   {
    "title": "KÉSZ A LELTÁR",
    "author": "József Attila",
    "content": "Magamban bíztam eleitől fogva –\nha semmije sincs, nem is kerül sokba\nez az embernek. Semmiképp se többe,\nmint az állatnak, mely elhull örökre.\nHa féltem is, a helyemet megálltam –\nszülettem, elvegyültem és kiváltam.\nMeg is fizettem, kinek ahogy mérte,\nki ingyen adott, azt szerettem érte.\nAsszony ha játszott velem hitegetve:\nhittem igazán – hadd teljen a kedve!\nSikáltam hajót, rántottam az ampát.\nOkos urak közt játszottam a bambát.\nÁrultam forgót, kenyeret és könyvet,\nujságot, verset – mikor mi volt könnyebb.\nNem dicső harcban, nem szelíd kötélen,\nde ágyban végzem, néha ezt remélem.\nAkárhogyan lesz, immár kész a leltár.\nÉltem – és ebbe más is belehalt már.\n\n1936. nov.–dec."
  },
    {
    "title": "Fiatal Lány",
    "author": "Babits Mihály",
    "content": "Mint zöld nagy szájak, mint falánk virágok,\ntárul két szeme hirtelen,\nmélyen, nedvesen, titkosan.\nArcát ugy issza át a vér,\nmintha arany piskótát borba mártasz.\nTeste még ismeretlen,\nmint Afrika;\noly szüz, oly forró, oly veszélyes.\nDe lelke még\nsokkalta ismeretlenebb,\nmint a föld vad tüzében születő új elem,\ns szomjuságában oly sötét s tudatlan,\nmint a pogányok lelke volt, amely\nvakon várta nem-ismert Krisztusát.\n\nÓh Megváltó! miért nem csókolod\nhomlokon őt, mint régi sok apácát,\nhogy rejtelmes ajkadtól égő\nhomloka újra hűs legyen s fehér\ns szájad lehelletében nyugtalan\nlángja biztos és egyenes sugárként\nlenghessen ég felé, mely minden láng hazája?\n\n1930. aug. előtt"
  },
 {
    "title": "[Hajók vagyunk...]",
      "author": "Babits Mihály",
    "content": "Hajók vagyunk és örökké külön!\nHajó hajót ha érint már veszély\nés sülyedés. Ne nyujtsd ki kezedet,\nhogy megsegíts, mert ez a mozdulat\nlök tán a földre. Én már úgy bolygok e\nroppant világban, mint egy cár veszélyes\nbirodalmában, elkerülve minden\nérintést s boldogan ha nem kell látni mást\nmint körülöttem egy fasor\nmerev testőrhadát, s előttem\naz eget, a menyek csillagos\nhomlokzatát, a kivilágított\nPotemkin-frontot mely mögött\nmég levegő sincs...\n\n1930 körül"
  },
 {
    "title": "Csillag a víz alatt",
    "author": "Reményik Sándor",
    "content": "Ott lenn, a víz alatt\nEgy másik, mélyebb ég;\nS hogy kisímult a tükör:\nEzernyi csillag ég,\nRagyogj, ragyogj,\nTe vízalatti ég!\n\nRagyogj, ragyogj,\nTe örök Ideál,\nTőled el nem választ\nSem élet, sem halál,\nRagyogj, ragyogj, örök-idegenül,\nFenn is, lenn is elérhetetlenül,\nRagyogj, ragyogj!\n\nRagyogj, ragyogj,\nÖrökkön tiszta kép\nE lélek vízalatti, mély egén,\nÉn már tudom: Csak azt nem vesztem el.\nA miről sose mondhatom: enyém.\nRagyogj, ragyogj\nÉjféli Csillag, lelkem mély egén."
  },
{
  "author":"Juhász Gyula",
  "title":"Első szerelem",
  "content":"Egész szerelmem annyi volt csak:\nHogy láttalak, szemedbe néztem,\nEgy mosolygásod volt csak minden,\nDe nekem elég volt egészen.\n\nÉs én úgy őrzöm e mosolygást,\nMiként a napsugárt a tenger,\nElrejtve mélyen, szomorúan\nÉs - végtelen nagy szerelemmel.\n\n"
},
{"author":"Juhász Gyula","title":"Költők","content":"Vannak poéták, akik sohsem írnak,\nCsak a szívükben élnek költemények,\nValami nagy búbánat érte őket,\nS azóta lettek költőkké szegények.\n\nEgy szebb világnak épp úgy álmodói,\nRajongás őket éppen úgy hevíti,\nÉs éppen olyan szomorúk, lemondók,\nMint azok, akik - verset tudnak írni!"},
{"author":"Juhász Gyula","title":"Enyém az alkony","content":"Enyém az alkony. Kihunyó sugára,\nTéveteg, halovány árnya enyém.\nA rózsaszínű pirkadás világát\nSzegény elfáradt, meg nem értem én.\n\nEnyém az alkony. Reám veti leplét\nS nagy bánatommal egymagamra hagy.\n...Úgy bánt a hajnalhasadás az égen,\nA bíboros, a királyi arany!\n\nEnyém az alkony! Hadd vesse világát\nA támadó nap arra, aki kél,\nÉn álmodozzam csak elaluvóban\nA lehunyó nap gyér tüzeinél!"},
{"author":"Juhász Gyula","title":"Dalok vége","content":"Dalolni, dalolni!\nLobogó vágy éget;\nDalok büszke szárnyán\nMámorosan szállni\nÁt a mindenséget.\n\nDalolni, dalolni!\nHatalmas vágy ragad,\nÁlmok országában\nRévedezve járni\nTündéri tájakat!\n\nDalolni, dalolni!\nS szíved későn érzi,\nHogy a lobogásban,\nAz álomlátásban,\nElfelejtett - élni!"},
{"author":"Juhász Gyula","title":"Budapest","content":"A pirosszemű szörny vad törtetéssel\nAz óriás homályba berobog,\nMost készülődik a májusi éjjel,\nDe éjtől nem félnek a városok!\n\nÍme e homály is az üvegtetőkön\nVillámos fénnyel gyúl ki hirtelen,\nA pirosszemű szörny is visszahőköl\nÉs gőzpárát piheg félelmesen.\n\nMegindul a nagy törtetés, roham,\nMindenki ugrál és némán rohan,\nA paloták hívólag integetnek:\n\nSzáz földi fénye ég a pesti estnek.\nS minden utat halvány rózsásra fest\nA nagy, gyönyörű dáma: Budapest!"}
{"author":"ARCKÉP","title":"ARCKÉP","content":"Huszonkét éves vagyok. Így\nnézhetett ki ősszel Krisztus is\nennyi idősen; még nem volt\nszakálla, szőke volt és lányok\nálmodtak véle éjjelenként!"},
 {"author":"Radnóti Miklós","title":"FÉRFINAPLÓ","content":"\nNapjaim tetején ülök, onnan\nlóg le a lábom, hajamon\nhófelhő kalapoz és szavaim\nmessze, kakastollak közt\nportverve menetelnek!\n\nMondják, hogy virrad a gödrök\nalján, füvek alatt csillogva\nlesnek a tücskök s napitta\npocsolyák helye lelkesedik\ndöngölő léptek után!\n\nTalán vihar jön, mert\nsimul halasodva a borz víz,\nszéttette a csönd lábát\naz út fölött és harcos\nzajokkal készül marakodni!\n\n1931\n\n"}
 
  
]
